<?xml version="1.0" encoding="utf-8"?>
<html>
<head>
</head>
<body>
  <para id="0">
    <se lang="aba" variant_id="0">Йапшым акъральква рпны йбзазауа абазаква а-Дуней журнал «Абаза Къраль» аредакция йазыгӀарыгӀвуа асальамшвъаква рыцӀарыцӀа йрылахӀитӀ.</se>
    <se lang="rus" variant_id="1">В редакцию Международного журнала «Страна Абаза» все чаще приходят письма от представителей народа Абаза,проживающих в разных странах мира.</se>
  </para>
  <para id="1">
    <se lang="aba" variant_id="0">ХӀара йхӀгвапата йгӀаквхӀцӀитӀ Трыквшта йауу Хайрие Дюндар Дургун (Цекъва) лгӀвыра.</se>
    <se lang="rus" variant_id="1">Мы с удовольствием публикуем статью Хайрие Дюндар Дургун (Цековой) из Турции.</se>
  </para>
  <para id="2">
    <se lang="aba" variant_id="0">Ауи Акпынар кыт апны дйытӀ.</se>
    <se lang="rus" variant_id="1">Наш сегодняшний автор родилась в селе Акпынар.</se>
  </para>
  <para id="3">
    <se lang="aba" variant_id="0">Ужвы ларгьи, лхъапщылагьи, лгӀвысабичвагьи Адан йтапӀ.</se>
    <se lang="rus" variant_id="1">Сейчас с мужем и двумя детьми живет в Адане.</se>
  </para>
  <para id="4">
    <se lang="aba" variant_id="0">Ага медицина швъанкъвгарала йхӀаракӀу адырраква гӀалыквшвазтынгьи Хайрие Дюндар Дургун аршӀыйарагьи тшадылкӀылитӀ: асквш 1991 йгӀашӀарышвта дгӀвитӀ,лгӀвыраква щатата йырзалитӀ йгӀадзынгылуа абанпараква йырзыналырхауа ахъвыцракви алахӀваракви.</se>
    <se lang="rus" variant_id="1">Несмотря на то, что она окончила факультет медицинской документации, Хайрие Дюндар Дургун чувствует в себе и творческую жилку: с 1991 года она пишет и основой ее материалов служат мысли и впечатления,которые автор хочет сохранить для будущих поколений.</se>
  </para>
  <para id="5">
    <se lang="aba" variant_id="0">«ХӀбзазара шхӀылахӀхӀвауа акӀвпӀ хӀуысквагьи шынкъвыгӀгауа», – лхӀвитӀ ауи.</se>
    <se lang="rus" variant_id="1">«То,каким образом мы растолковываем нашу жизнь, и определяет наши поступки», – считает она.</se>
  </para>
  <para id="6">
    <se lang="aba" variant_id="0">Ауи гвыргӀвата йлылапӀцри бызшва агӀахчара ауыс. Ари ауыс зпсадгьыл йтабзазауа абазаква йырхъазымкӀва Трыкв къраль йтабзазауа абазаквагьи йыргвыргӀвапӀ.</se>
    <se lang="rus" variant_id="1">Ее волнует проблема сохранения родного языка,которая для абазин Турции является не менее актуальной, чем для тех, кто проживает сегодня на своей исторической Родине.</se>
  </para>
  <para id="7">
    <se lang="aba" variant_id="0">Швымш бзита, пӀатӀу ду зквсцӀауа, бзи йызбауа апхьагӀвчва!</se>
    <se lang="rus" variant_id="1">Здравствуйте глубоко уважаемые и любимые читатели!</se>
  </para>
  <para id="8">
    <se lang="aba" variant_id="0">Ари адуней йгӀаквылуа дзачӀвгӀвычӀвгӀвысызлакӀгьи угӀахъакӀ дырхъвхитӀ.</se>
    <se lang="rus" variant_id="1">Приходя в этот мир, каждый из нас становится частицей того или иного народа.</se>
  </para>
  <para id="9">
    <se lang="aba" variant_id="0">ХӀара хӀыбызшва хӀуагӀахъара йапаспортпӀ.</se>
    <se lang="rus" variant_id="1">Наша национальность – это наш этнический паспорт.</se>
  </para>
  <para id="10">
    <se lang="aba" variant_id="0">ХӀара йхӀборчхитӀ хӀуагӀахъара хӀылахӀхӀвата йгӀадзынгылуа абанпараква хӀцӀасква рпшдзара йазыгӀбжьарныс.</se>
    <se lang="rus" variant_id="1">Наша прямая задача – узнать самим и научить ценностям нашей этнической принадлежности будущие поколения.</se>
  </para>
  <para id="11">
    <se lang="aba" variant_id="0">Зтурых здыруа, ауи ззыхчауа ауагӀахъа апхъахьылагьи штшырзыгӀащаквыжьуаш, ауи ауысла рылшара йшалахӀауа бергьльыпӀ.</se>
    <se lang="rus" variant_id="1">Известно, что тот народ, который знает свое прошлое и защищает его, имеет больше шансов сохранить себя в будущем.</se>
  </para>
  <para id="12">
    <se lang="aba" variant_id="0">УагӀахъа гвымхакӀгьи гьаъам. УагӀахъипхьадза йгӀащаквыжьра атахъу лкӀгӀаракӀ, сабапракӀ, бзиракӀ ари адуней апны йгӀандыршатӀ.</se>
    <se lang="rus" variant_id="1">Конечно же, нет плохих народов, и каждый этнос принес в этот мир нечто особенное, полезное и хорошее, что непременно нужно сохранить.</se>
  </para>
  <para id="13">
    <se lang="aba" variant_id="0">Сара абаза кыт апны сйытӀ, сабазапӀ, ауи ахъазла Анчва квырмыш ду йзысчпитӀ.</se>
    <se lang="rus" variant_id="1">Я родилась в абазинском ауле, я – Абаза и благодарю за это Всевышнего.</se>
  </para>
  <para id="14">
    <se lang="aba" variant_id="0">Сара датша уагӀахъакӀ сгӀарылцӀзарквын сшаъазлушыз гьсыздырам.</se>
    <se lang="rus" variant_id="1">Будь я представительницей другой национальности, не знаю, какой бы я была.</se>
  </para>
  <para id="15">
    <se lang="aba" variant_id="0">Сара суагӀахъа цӀасквала сгӀадзынгылтӀ, срагӀзатӀ. Ауат ацӀасква апхъахьылагьи йымдзуата щардала йгӀащаквхарныс стахъыпӀ.</se>
    <se lang="rus" variant_id="1">Я воспитана по обычаям своего народа и хочу, чтобы моя культура и традиции сохранились еще надолго.</se>
  </para>
  <para id="16">
    <se lang="aba" variant_id="0">ЗымгӀва рацкӀыс ауагӀа йырбайара дуу рыбызшва акӀвпӀ.</se>
    <se lang="rus" variant_id="1">Самое большое богатство любого народа – это его язык.</se>
  </para>
  <para id="17">
    <se lang="aba" variant_id="0">ХӀапхъанчӀвиквагьи хӀыбызшва гӀархчан йгӀадзынгылуа абанпараква йырбайарахатӀ.</se>
    <se lang="rus" variant_id="1">Я очень хочу, чтобы это богатство, эта часть нашего этнического паспорта сохранилась и была передана молодому поколению.</se>
  </para>
  <para id="18">
    <se lang="aba" variant_id="0">Ауи амагӀны злаудыруа датша бызшвакӀлагьи йузымхӀвуш ажвацгӀайкви ажвакви хӀыбызшвала йъаузыхӀвауа акӀвпӀ.</se>
    <se lang="rus" variant_id="1">Хотя бы потому, что в нашем языке есть такие обороты, которые ни на одном другом языке не сказать и не передать.</se>
  </para>
  <para id="19">
    <se lang="aba" variant_id="0">СугӀахъа гвыхътӀыла йбзазитӀ, гвыхътӀыла йчважвитӀ. Ауи гӀазырзахвауа, ажва «гвы» щатата йызму ашвапхаква щардата йгӀаг йауаштӀ: гвыбзыгъа, гвакъвпра, гвымчӀва, гвасра, гвгӀанагра, гвжважвара, ауасамцара.</se>
    <se lang="rus" variant_id="1">Мой народ живет сердцем и разговаривает сердцем, и в подтверждение можно привести огромное количество слов, которые имеют в своей основе именно это – сердце («агвы»): гвыбзыгъа – умный; гвакъвпра – волнение, печаль; гвымчIва – неугомонный, беспокойный; гвасра – обида; гвгIанагра – размышление; гвжважвара – 1) поспешность, 2) тревога, волнение и много других примеров.</se>
  </para>
  <para id="20">
    <se lang="aba" variant_id="0">Апхъазаман хӀапхъанчӀвиква пӀатӀу рыквта КӀавкӀаз апны йбзазатӀ. Ауат рыхьыз шбергьыльхаз ймчхъата, хъацӀара нкъвыргауата, ражви руыси агӀвымсуата, гвыла-псыла йащтаныкъвауата, акъыль цӀола гӀадырбауата акӀвпӀ.</se>
    <se lang="rus" variant_id="1">В далеком прошлом наши предки достойно прожили свою жизнь на Кавказе, о них знают как о сильных, смелых, честных, добродушных и умных людях.</se>
  </para>
  <para id="21">
    <se lang="aba" variant_id="0">Ауи ахӀатырла, хӀара йыхӀмагӀну зынгьи йгьхӀхъмаштылуазтӀ, хӀапхъанчӀвиква рбзирала хӀхъа щтӀыхта, хӀаладухауата хӀшабазу хӀхӀвун.</se>
    <se lang="rus" variant_id="1">И поэтому мы никогда не забывали, кто мы есть и всегда, благодаря нашим предкам, с гордо поднятой головой говорили, что мы – Абаза.</se>
  </para>
  <para id="22">
    <se lang="aba" variant_id="0">ХӀапхъанчӀвиква тынха пшдза байа хӀызгӀанырыжьтӀ, хӀара ауи йгӀахӀхчата, йалахӀырхӀата йгӀадзынгылуа абанпараква йрыхӀтхра атахъыпӀ.</se>
    <se lang="rus" variant_id="1">Предки оставили нам прекрасное культурное наследие, которое нам предстоит сохранить, развить и передать будущему поколению.</se>
  </para>
  <para id="23">
    <se lang="aba" variant_id="0">АлахӀ йымхӀватӀ хӀара забатынха йалахъвмарта, йызчвыдзта зсабиква тынхакӀгьи рызгӀанызымжьыз агӀвычӀвгӀвыс хӀйапшхарныс.</se>
    <se lang="rus" variant_id="1">Не дай Бог нам очутится на месте того человека, который получил наследство от своего отца, проел, пропил его и ничего не передал своим детям.</se>
  </para>
  <para id="24">
    <se lang="aba" variant_id="0">Сара йгӀасгвалашвахуата араъа швапхата йгӀасрахарныс стахъыпӀ сызлачважвауа ауыс гӀазырнахвауа цӀасквакӀ.</se>
    <se lang="rus" variant_id="1">Я хочу вспомнить и рассказать о некоторых традициях, которые весьма наглядно иллюстрируют то, о чем я говорю.</se>
  </para>
  <para id="25">
    <se lang="aba" variant_id="0">Асаби пӀатӀу йыквцӀара </se>
    <se lang="rus" variant_id="1">Уважать ребенка </se>
  </para>
  <para id="26">
    <se lang="aba" variant_id="0">ХӀкыт апны щарда цӀуата абари апш цӀас нкъвыргун: абаза тгӀачвакӀ саби хвыцкӀ дгӀарылахӀазарквын ауи йандуи йабадуи рпны дапхъахауата, чаражвра ду рчпун.</se>
    <se lang="rus" variant_id="1">В нашем ауле был такой старый обычай: как только в какой-нибудь абазинской семье рождался первый внук, жители аула собирались на народные гуляния.</se>
  </para>
  <para id="27">
    <se lang="aba" variant_id="0">АъахӀыльчва, агвлачва ахъгӀаракви асогӀа тшыткви рымата хӀвахӀвра йрызцун.</se>
    <se lang="rus" variant_id="1">Близкие родственники и соседи брали сладости, национальные блюда и какие-нибудь подарки и приходили в дом новорожденного.</se>
  </para>
  <para id="28">
    <se lang="aba" variant_id="0">Агвлачва хӀвсысакви атацачкӀвынкви асаби йан зымгӀвалагьи йылцхърагӀун.</se>
    <se lang="rus" variant_id="1">Проживавшие на улице, где родился ребенок, молодые девушки и снохи помогали молодой маме во всех ее заботах.</se>
  </para>
  <para id="29">
    <se lang="aba" variant_id="0">АзджьакӀ ласа чгӀвыча рхыхун, азджьакӀ ахъвмаргаква, ахринаква рчпун.</se>
    <se lang="rus" variant_id="1">Кто-то вязал малышу, кто-то мастерил игрушки и качели во дворе.</se>
  </para>
  <para id="30">
    <se lang="aba" variant_id="0">ЙыздырхитӀ саба йаща йпа саби хвыц данйау хӀара айщчви ахщчви хӀацацхърагӀата апахь хрина шхӀыргылыз.</se>
    <se lang="rus" variant_id="1">Я помню, как у моего дяди родился внук и мы с братьями и сестрами соорудили качели.</se>
  </para>
  <para id="31">
    <se lang="aba" variant_id="0">ХӀаргьи хӀхринун ауаъа зны чкӀвынкӀ йлакцӀа хъынхӀвыта йгвы чвгьахандзыкӀьара.</se>
    <se lang="rus" variant_id="1">Конечно, мы и сами качались на них, пока одного из мальчишек не укачало настолько, что ему стало плохо.</se>
  </para>
  <para id="32">
    <se lang="aba" variant_id="0">ХӀара ауи аган хӀйылахъыччахуан, ахӀвссаква рацкӀыс дкӀасамста йахӀхӀвуан.</se>
    <se lang="rus" variant_id="1">Мы долго смеялись над ним, говоря, что он слабее девочек.</se>
  </para>
  <para id="33">
    <se lang="aba" variant_id="0">АуагӀа йшырпхьадзузла, асаби адуней дангӀаквылра атгӀачва ауи магӀын ду шазырбауа йылайхӀвауата дгӀадзындыргылра атахъын. Апхъахьыла ауи алахӀвара ажвлара рпны йщапӀы зрыбагъьауа къарута йшизалуаш апш йбзазара ауагӀа рыхъазла магӀнышаму гӀайгвындыргӀвуан.</se>
    <se lang="rus" variant_id="1">Считалось, что очень важно показать ребенку – новому члену семьи, насколько важно его появление, и что в будущем это поможет ему осознать свою роль в социуме, понять, что он не одинок и важен для общества, в котором растет.</se>
  </para>
  <para id="34">
    <se lang="aba" variant_id="0">Датшагьи асаби адуней дангӀаквылра йщтӀырхуаз агвыргъьахъв йпахьла йщтӀу йбзазара арыпшдзахуашта, гвлахӀара аланацӀушта йырпхьадзун.</se>
    <se lang="rus" variant_id="1">Также считалось, что такая встреча ребенка, празднование его прихода в этот мир, заложит основу для его позитивной и радостной жизни в дальнейшем.</se>
  </para>
  <para id="35">
    <se lang="aba" variant_id="0">АхӀбачва араса рхӀвун: «Ажвлара ргвы хътӀыта асаби йпылырквын йаргьи дандухара агвыргъьахъв апны акӀвызтынгьи, анашхыйагӀва апны акӀвызтынгьи зынгьи ажвлара йхъа гьрылихуашым».</se>
    <se lang="rus" variant_id="1">Старики говорили: «Если общество откроет душу и с радостью примет ребенка, то и ребенок во взрослой жизни не бросит это общество и во время любых невзгод и радости останется его частицей, будет с ним».</se>
  </para>
  <para id="36">
    <se lang="aba" variant_id="0">ХӀапхъанчӀвиква цӀас пшдза щарда хӀызгӀанырыжьтӀ.</se>
    <se lang="rus" variant_id="1">Наши предки оставили нам много хороших обычаев.</se>
  </para>
  <para id="37">
    <se lang="aba" variant_id="0">АгӀвычӀвгӀвыс йбзазара апны йгӀаншауа йамгӀанызлакӀгьи цӀасла йнардасуан, адуней дангӀаквылра асхъангьи, унагӀва даналалуазгьи, йахрат мгӀва даныквылхуазгьи.</se>
    <se lang="rus" variant_id="1">Все явления и события в жизни человека были связаны с определенными и далеко не случайными действиями, начиная от традиций, связанных с рождением, вступлением в брак, в конце концов, уходом человека из жизни.</se>
  </para>
  <para id="38">
    <se lang="aba" variant_id="0">Ауи шабгу хӀапхъанчӀвиква йщаквдыргылыз уагӀахъа культура тынхапӀ. АцӀаскви ахабзакви агвыргъьара апынгьи анашхыйара апынгьи ауагӀа рбзазара йалата йгӀамгӀвайсуан, ауаса ахърыкъьара йгьазынадмырдзузтӀ.</se>
    <se lang="rus" variant_id="1">Все это культурное наследие предков, традиции и обычаи жили внутри народа как в радости, так и в минуты печали, но никогда не доводились до фанатизма.</se>
  </para>
  <para id="39">
    <se lang="aba" variant_id="0">АкъыльпшгӀари атшдырра хъвыцри хӀуагӀахъа ркультура йахъвыкӀу цӀаста йщаквгылапӀ.</se>
    <se lang="rus" variant_id="1">Ведь жить и действовать взвешено и уравновешенно – тоже одно из правил нашей культуры.</se>
  </para>
  <para id="40">
    <se lang="aba" variant_id="0">АгӀвычӀвгӀвыс щаквкӀыта, йакъыль йрыпшгӀауа ауыс данадгылра дуасаражвхитӀ.</se>
    <se lang="rus" variant_id="1">Рассудительное отношение ко всему делает человека вельможей.</se>
  </para>
  <para id="41">
    <se lang="aba" variant_id="0">Йласхата йакӀвым зымхъачпауа АлахӀ хӀрыуайымчӀвтӀ!</se>
    <se lang="rus" variant_id="1">Так пусть убережет нас Бог от не необдуманных поступков.</se>
  </para>
  <para id="42">
    <se lang="aba" variant_id="0">АуагӀахъа культура тынха агӀахчара </se>
    <se lang="rus" variant_id="1">Передача культурного наследия </se>
  </para>
  <para id="43">
    <se lang="aba" variant_id="0">ЙыздырхитӀ зны санду лпа йгӀвысабичва налахвта лахща сасра дышлызцаз.</se>
    <se lang="rus" variant_id="1">Я помню, как в один прекрасный день моя бабушка, взяв с собой двух своих внуков, пошла в гости к своей сестре.</se>
  </para>
  <para id="44">
    <se lang="aba" variant_id="0">Сари сащи ауи сасра хӀъалырцаз швабыж хӀайгвыргъьатӀ.</se>
    <se lang="rus" variant_id="1">Я и мой двоюродный брат очень обрадовались этому походу в гости.</se>
  </para>
  <para id="45">
    <se lang="aba" variant_id="0">Апшвыма пхӀвыс швабыж дгӀахӀайгвыргъьатӀ, гвыхътӀыла дгӀахӀпылтӀ, мамырса хъкӀы алата йгӀалыргылын йыхӀчӀалхӀтӀ.</se>
    <se lang="rus" variant_id="1">Тетя встретила нас очень тепло и радостно, угостила мамырсой со сметаной.</se>
  </para>
  <para id="46">
    <se lang="aba" variant_id="0">ХӀандуи ауи лахщи атшын шабгу йадзхъачӀвата йайчважвун, сащи сари зны хӀчӀвунта ауат хӀрыздзыргӀвуан, зынгьи хӀхъазы хӀхъвмаруан.</se>
    <se lang="rus" variant_id="1">Две бабушки хорошо провели время в этот день, мы с братом иногда слушали их разговоры, а порой играли сами.</se>
  </para>
  <para id="47">
    <se lang="aba" variant_id="0">Акъала апны хӀбзазауа хӀаналага ахӀбачва сасра хӀрызцарныс йа ауат зджьара хӀрыццарныс гьхӀылымшахуазтӀ.</se>
    <se lang="rus" variant_id="1">Когда мы переехали в город, ходить в гости к старшим и со старшими стало невозможным.</se>
  </para>
  <para id="48">
    <se lang="aba" variant_id="0">ХӀанду сасра хӀанлыцца атшын сара зынгьи йсхъмаштылхуата закӀ гӀасгвынгӀвытӀ.</se>
    <se lang="rus" variant_id="1">Это пребывание в гостях у бабушкиной сестры преподало мне один новый урок.</se>
  </para>
  <para id="49">
    <se lang="aba" variant_id="0">Асаби йабадуи йандуи данрыцу йакъыль цӀолахитӀ, йхъвыцща тшапсахитӀ, йуагӀахъа тшдырра йалахӀитӀ, йуагӀахъа турых ахацква гӀайылалитӀ, йбагъьахитӀ.</se>
    <se lang="rus" variant_id="1">Я очень хорошо осознала, что когда ребенок видится с дедушкой и бабушкой, это способствует обогащению его внутреннего мира, росту национального самосознания, укреплению связи со своими историческими корнями.</se>
  </para>
  <para id="50">
    <se lang="aba" variant_id="0">Алыгажв-тажвква ракӀвпӀ асабиква рапхъанчӀвиква йырпызщылуа ахацква гӀанзыршауа, асабиквагьи ауат рыхъазла йдырнахвитӀ апхъала йщтӀу абзазара йгӀаунащтуа ахацква.</se>
    <se lang="rus" variant_id="1">Ведь для детей старики – это мост в прошлое, а для стариков таким мостом, но уже в будущее, являются дети.</se>
  </para>
  <para id="51">
    <se lang="aba" variant_id="0">Зныбыжь квтанейу агӀвычӀвгӀвысква щта?</se>
    <se lang="rus" variant_id="1">А кем являются люди среднего возраста?</se>
  </para>
  <para id="52">
    <se lang="aba" variant_id="0">Ауат йагӀвсыз азамани апхъала йщтӀу абзазара замани апызщылуа цхӀата йпхьадза йауаштӀ.</se>
    <se lang="rus" variant_id="1">Они хранители мостов между прошлым и будущим.</se>
  </para>
  <para id="53">
    <se lang="aba" variant_id="0">Йаргьи ауи акультура тынха агӀахчара амагӀны швабыж йдупӀ, ауи ахъазла зныбыжьла йапшым абанпараква йаларпата йацбзазара атахъыпӀ, ауи агӀан акӀвпӀ асаби йыжвла, йуагӀахъа рпны йгыларта йаута йщапӀы анбагъьахауа.</se>
    <se lang="rus" variant_id="1">И очень важно обеспечить передачу культурного наследия на всех этих этапах, то есть жить вместе, чтобы у ребенка установилась прочная связь со своим родом, народом.</se>
  </para>
  <para id="54">
    <se lang="aba" variant_id="0">Абаратква ахъаз ажвала йухӀвитӀхӀва тшызпсахуаш гьщардам.</se>
    <se lang="rus" variant_id="1">Это недостаточно просто объяснять словами.</se>
  </para>
  <para id="55">
    <se lang="aba" variant_id="0">Атажв-лыгажвква хӀкультура тынха абайара йанкъвгагӀвыпӀ, ауат ражва акӀвпӀ хӀара къару гӀахӀылазцӀауа, абзазара мгӀва тамам хӀыхвынзыргылуа.</se>
    <se lang="rus" variant_id="1">Старики – это хранители нашего культурного прошлого, у которых мы можем найти самые ценные и важные следы наших корней.</se>
  </para>
  <para id="56">
    <se lang="aba" variant_id="0">Ауат ракӀвпӀ йгӀадзынгылуа асабиквагьи гвышхвара ду гӀарылазцӀауа.</se>
    <se lang="rus" variant_id="1">Как бы они не были стары и бессильны, их воспоминания и рассказы дают нам силу и смысл жизни.</se>
  </para>
  <para id="57">
    <se lang="aba" variant_id="0">ХӀапхъанчӀви замани уахьчӀва хӀбзазари апызщылуа ахацква ргӀахчара, ауи йгӀадзынгылуа абанпараква йырзынардзара амагӀны дупӀ.</se>
    <se lang="rus" variant_id="1">Они могут внушить младшим поколениям уверенность в своих силах.</se>
  </para>
  <para id="58">
    <se lang="aba" variant_id="0">ЧкӀвынргӀа рбзазара йахъвхара атахъыпӀ хӀапхъанчӀвиква йанырзаманыз щта пшдзата, байарата йхӀызгӀаныржьыз зымгӀва.</se>
    <se lang="rus" variant_id="1">Важно не порвать нить между прошлым и будущим, и, показав благородство и воспитанность, сохранить и передать молодым все лучшее, что в свое время оставили нам наши предки.</se>
  </para>
</body>
</html>
